
---
Понекад му се чинило да у стаклу види нечије лице како цесмеши, али то није трајало дуже од тренутка, и смешак се гасио као да га није ни било. Но, и поред неуспеха, дечак је у стаклару одлазио све чешће и остајао све дуже. Једне ноћи он виде како провејава крупан и влажан снег и затрпава крошње дрвећа и плочнике. „Не начиним ли ноћас стаклени цвет прозрачнији од мехура сапунице, више никада нећу крочити у стаклару", промрмља дечак у себи и замочи цев у врелу, житку масу.

Већ су га груди болеле од напрезања, а грудва никако да се почне ширити. Тек пред зору он виде како се стаклена маса увија и преображава у стаклени цвет какав никада нико није видео. Ван себе од радости он сави дугу светлуцаву дршку, направи за њу постоље и одложи цвет на полицу. Затим узе другу грудву и зачуди се. Као да је од пене било начињено, стакло се поче тањити и претварати у птицу дугог репа у коме су се преливале најнежније и најблиставије дугине боје. „Да направим још једну пре него што мајстори уђу у стаклару", помисли. Али, када се стаклени мехур рашири, он виде како се, уместо у птицу, тмаста и безоблична грудва преображава у девојчицу тако прозрачну и блиставу да су га од сјаја њеног лица очи болеле.

Као опчињен стајао је неко време и зурио у њу.
\- Ај, кад би
проговорила или коракнула - уздахну и истовремено се наруга самом себи: ко је још видео стакло које корача или говори? Само будала може пожелети нешто што не бива.

\- Ко то каже? - стаклена девојчица се закикота, поскочи и малим хладним прстом дотаче дечаков образ, па поче да расте.